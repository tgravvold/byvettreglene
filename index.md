# Byvettreglene
Det kan være svært hyggelig å ta seg en spasertur i Oslo, enten det dreier seg om en spasertur ned Carl Johan eller rekreasjon i en av byens mange parker. Før du legger ut på tur, er det allikevel en del ting du bør ta hensyn til og planlegge turen ut fra.

I norge er de kjørende prioritert høyere enn de gående. Dette er enkelt å forstå, all den tid det er så endeløst mye mer effektivt for samfunnet å flytte folk rundt i 20km/t enn å la dem daffe rundt i 3-6km/t. Vi gående må ha forståelse for dette og følge politikernes vilje, det norske sosialdemokratiet er ikke til for sutrekopper.

Disse enkle reglende er ment som et hjelpemiddel for deg som ønsker å ta en trygg og hyggelig gårtur i Oslo eller andre byer i norge.

1. Planlegg alltid turen og husk at det alltid er den sterkestes rett som gjelder. I norske gater er det lov å kjøre og sykle på fortau, i gågater og parker. Selv om det finnes regler for slik ferdsel, har ikke Politiet ressurser og mulighet til å håndheve dem. Den samme regelen gjelder for gående i byen som for kajakker på vannet, "størst er først!". Du har ikke lyst til å havne på legevakta fordi du glemte å ta hensyn til denne regelen. Husk også at du har ansvar for de kjørende rundt deg.
2. Tilpass turen etter evne og forhold. Er du dårlig til beins, sitter i rullestol, blind/svaksynt, leier barn/hund eller bare sliter med å hoppe til side på kort varsel, bør du tenke deg godt om i forhold til hvilken tur du legger ut på. Legg aldri ut på en tur i områder hvor det vanligvis ferdes mange på el-sparkesykkel, dersom du ikke har forutsetning for å takle forholdene. På godversdager kan det være lurt å holde seg inne.
3. Ta hensyn til vær og kjøreforhold. På en riktig godværsdag, er det mange som ønsker å cruise rundt i byens sentrum og parker på elektriske sparkesykler og andre kjøretøy. Når kjøreforholdene er gode, er det best å holde seg hjemme. Dersom du allikevel ønsker å driste deg ut bør du ta hensyn til de som ønsker å benytte sin frihet til å suse rundt og ha det morro.
4. Vær oppmerksom på sol og godt vær, selv på korte turer. Blir du overrasket av panservær på turen, vær forberedt på at de kjørende fort kan tenke at dette er en gylden mulighet for en kjøretur på fortauet. Selv om byen er godt utstyrt med sykkelfelt, og biltrafikken er relativt lav, er det ikke så populært å benytte disse.
5. Ta gjerne med utstyr for å hjelpe deg selv og andre. Det kan være lurt å ha med seg førstehjelpssaker og et par sykkelhjelmer, en til deg selv og en til sparkesyklisten du antagelig kommer til å støte borti. I norge tror man at hodet blir tykkere med alderen, dette stemmer ikke alltid.
6. Ta trygge veivalg, noter deg hvilke fortau, gågater og parker det kjøres mye i og hold deg unna disse. Trygge veivalg handler om din egen sikkerhet og andres frihet. Det er viktig for sparkesykkelselskapene, og deres kunder, at kjøretøy kan hensettes der det måtte passe. Planlegg ruta og naviger forsiktig rundt disse slik at elektronikk og batterier ikke kommer til skade.
7. Bruk kartene som er tilgjengelig i appene fra de ulike sparkesykkelselskapene. Orienter deg om hvilke selskaper som opererer i byen du ferdes (dette kan variere). Her kan du se hvor det er flest sparkesykler og størst fare for ulykker. Det er viktig at vi som gående støtter opp under næringslivet og skygger unna områdene hvor de internasjonale selskapene setter ut sine kjøretøy. Dersom du er uheldig å velte et kjøretøy eller kollidere med en kunde, kan dette ha stor skadevirkning på bunnlinja. Vit alltid hvor du er i forhold til hvor sparkesykler til en hver tid er satt ut.
8. Vend i tide, det er ingen skam å snu. Dersom du opplever en nestenulykke eller annet ubehag, er det bare å snu. Det er mange gode podkaster eller TV-serier man kan nyte fra sin egen sofa, uten å utsette seg selv eller andre for fare.
9. Spar på kreftene og søk ly om nødvendig. Trenger du å søke ly for fortauenes farer er en av byens mange puber et godt alternativ. Søker du ly for lenge, kan det hende du glemmer hvorfor du søkte ly. Havner du i denne situasjonen, er det lurt å ta en Taxi hjem. Turen hjem er aldri lenger unna enn en Uber. Det er viktig å støtte opp om big-tech og ikke la mer enn nødvendig av pengene dine gå til taxisjåføren (som uansett antagelig snyter på skatten og får uføretrygd fra NAV).

"Frihetsmaskinene" for massene har kommet for å bli. Da er det viktig at mindretallet innretter seg, og ikke ødelegger for Trine Skai Grande og andre av hennes like, som setter individets rett til frihet i høysetet.

GOD TUR!
